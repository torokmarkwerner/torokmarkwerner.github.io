---
layout: hpdefault
title: [Cím nélkül]
published: true
author: Fonth Marcell
---
Harry a merengő előtt feküdt a földön. Fejében örvényként kavarogtak a gondolatok: Dumbledore ezért titkolózott? Ez volt a terve a kezdetektől? Az, hogy a végén ő, Harry meghaljon? Ez még nem a vég; nem lehet az! Harrynek könnyek szöktek a szemébe. Eszébe jutottak a legboldogabb pillanatai a Roxfortban. A kviddics meccsek, a véget nem érő nyomozások Ronnal és Hermioneval, a beszélgetések Siriusszal. Végtére is, lehetséges hogy Dumbledore-nak nem is ez volt a célja! Biztos, hogy van másik út! Csak Dumbledore-nak nem maradt elég ideje elmondani neki… Roxfort eddig is ellen tudott állni Voldemort támadásainak, ez után is megtalálja a módját, hogy hogyan győzzék le a sötét urat.

Küzdeniük kell! Ő pedig mindent bele fog adni ebbe az ütközetbe, de nem adja fel magát Voldemortnak!

Két óra múlva…

A Roxfort romokban hevert: A nemrég még gyönyörű, karcsú, magas tornyokra nem lehetett ráismerni, a könyvtárból, az ebédlőből és a tantermekből csak törmelék maradt. Harry a még élő (kevesebb mint kétszáz) roxforti diák, tanár és több száz halálfaló gyűrűjében állt kimerülten. Mellette a Griffendél Godrik kardja feküdt, Nagini vérétől mocskosan, akit az ostrom alatt Ronnak sikerült lefejeznie. Ebben a pillanatban Voldemort belépett a körbe. Harryben hatalmas hullámokban törtek fel az érzelmek: félelem a haláltól, elkeseredettség a tehtetlenségtől és düh, mivel a vele szemben álló varázsló felelt a családja és az összes barátja elvesztéséért.

Ekkor Voldemort megszólalt:

-- Lám, lám Harry Potter. Ismét találkozunk! Állj ki ellenem egy végső párbajra! -- miközben szemében őrült láng gyulladt, felkiáltott -- Védd magad!

A következő pillanatban a sötét nagyúr pálcájából zöld fényű sugár csapott ki. Harrynek nem maradt elég ereje hogy felemelje a pálcáját. A sugár vasökölként csapott le, utána minden elsötétült...

Amikor Harry tudata visszatért, a King’s Crosson találta magát. Itt minden fehér volt, még a peron közepén lévő pad is, ami alól halk nyöszörgés hallatszott ki. A fiú azonban nem törődött vele. A padon Albus Dumbledore ült! Szemében könny csillant, ahogy szomorú szemekkel Harry felé fordult. Az a pillantás többet ért minden szónál. Harry rádöbbent, hogy nem ez volt Dumbledore terve. Nem kellett volna ennyi embernek meghalnia… Nem bírta állni Dumbledore tekintetét, így elfordult, és felszállt egy fehér vonatra, amelyen óriás betűkkel villogott a célállomás: „élet”.

Harry újra az élők világában ébredt. Előtte Voldemort feküdt. Teste a szeme előtt foszlott lassan fekete hamuvá. A halálfalók fejvesztve menekültek, látva mesterük vesztét. 

30 év múlva…

Harry a King’s Cross pályaudvaron a 9 és háromnegyedik vágány peronján állt. Szomorúan figyelte a szülőket, ahogy felengedik gyermekeiket a Roxfort-expresszre majd pedig integetnek a vonat után. Harry egyedül érezte magát. Hiába a sokat fizető aurori állás, még sincs boldog élete. Ginny, Ron, Hermione… Milyen lenne, ha ők még itt lennének? Ha nem vesztek volna oda a Sötét Nagyúrral vívott ütközetben? Vajon összetartott volna-e a baráti hármas? Vagy elváltak volna útjaik? Harryre rátört a lelkiismeret-furdalás, mint eddig minden egyes nap 30 éve. Az egész az ő hibája… Ha aznap lement volna a tiltott rengetegbe, minden másképp alakult volna. Akkor talán még mindig élnének…

Harry kilépett az oszlopból. Egyenesen a Minisztériumba sietett. Ideje nagy részét (mint mindig) ott töltötte. Otthon úgyse várta őt senki…

Vége