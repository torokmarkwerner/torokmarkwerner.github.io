---
layout: hpdefault
title: A Bodzapálca
published: true
author: Bátorkeszi-Kiss Dorottya
---
A csatának vége. Nincs több veszély, bujkálás, áldozat. Harrynek nem kell többé takargatnia sebhelyét avégett, hogy fel ne ismerjék a halálfalók. Nem kell többé azon aggódnia, puszta létezésével hány barátját teszi ki veszélynek a következő napon. 

Persze, rengeteg tennivalója van: méltóképpen eltemetni az összecsapás áldozatait, megszervezni az eltűntek felkutatását, a Roxfort épületét újraépíteni és… igen, a Halál ereklyéi... A Feltámadás köve már mélyen a Tiltott Rengeteg avarrétege alatt hever. A Láthatatlanná tévő köpenyt pedig két okból is meg kell tartani: 1) ha megőrzi, nem tudnak vele akkora veszedelmet okozni, mint a másik kettővel, 2) képtelen lenne kiadni kezéből apja egyetlen hagyatékát. De mit tegyen a ránézésre ártalmatlan, mégis hatalom éhséget és megannyi ártatlan ember halálát okozó Bodzapálcával?

Ezen tépelődött Harry, mialatt kezében a harmadik és egyben legveszélyesebb ereklyével Dumbledore sírja fölött állt. Azzal a szándékkal jött ki ide hajnalok hajnalán, hogy majd szépen visszateszi a pálcát oda, ahonnan jogtalanul eltulajdonították. De most megfordult a fejében: mi van, ha a jövőben — ahogy az történni szokott — a történelem megismétli önmagát, és a fegyver újból véres háborúhoz vezet? Lehet, hogy mégis ésszerűbb lenne elpusztítani azt?

Ekkor egy hirtelen ötlettől vezérelve, Harry fogta és széttörte a Bodzapálcát, behajította a sír mellett tátongó mélységes szakadékba, majd visszaindult a Roxfortba pár óra alvás reményében.
