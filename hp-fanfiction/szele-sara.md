---
layout: hpdefault
title: [Cím nélkül]
published: true
author: Szele Sára
---
-- Mr Mallter, mondja el Petuniának azt a tréfás anekdotát az amerikai vízvezetékszerelőkről. Nagyon kíváncsi rá... – Harry gyomra öklömnyire szűkült. Gyorsan beiszkolt a konyhába. 

Petunia néni mesteri lila pudingja, a cukrozott tejszínhabhegy ott lebegett a mennyezet közelében. Dobby a sarokban álló konyhaszekrény tetején gubbasztott. 

-- Ne – nyögte Harry. – Könyörgök... ezért megölnek... 

-- Harry Potternek meg kell ígérnie, hogy nem megy vissza az iskolába. 

-- Kérlek, Dobby... 

-- Ígérd meg, uram. 

-- Nem tehetem! 

-- De muszáj. Harry Potter érdekében – mondta Dobby ellentmondást nemtűrő hangon. 

Harry lemondóan sóhajtott. 

-- Rendben, Dobby. Megígérem. 

Dobby elégedetten bólintott, és az édesség lassan visszaereszkedett a pultra. A halk koppanást hallva Harrynek elszorult a szíve. Tudta, hogy ezzel megpecsételte a sorsát. Többé nem mehet vissza a Roxfortba. A manó közben lemászott a szekrény tetejéről, és leporolta szebb napokat látott párnahuzatruháját. Utána nagy komolyan Harryre nézett. 

-- Harry Potternek vigyáznia kell magára. Dobby most hazamegy uram, és meg fogja büntetni magát, amiért itt volt, de aztán Dobby újra eljön Harry Potterhez. Uram, a te biztonságod mindennél fontosabb. Amíg Dobby nem jön, Harry Potternek itt kell maradnia, a védett helyen. 

-- Micsoda?! Dobby, mikor jössz újra? Mennyit kell várnom? 

-- Szia, uram – mondta Dobby, aztán csettintett, és azonnal köddé vált. 

-- Várj – kiáltotta Harry, és a manó után kapott, de csak a levegőt markolta. Elvesztette az egyensúlyát, előreesett, és leverte a pudingot a pultról. A tál hatalmas csörömpöléssel ért földet a padlón, és ripityára tört. 

Az ebédlőben többen felkiáltottak. Vernon bácsi nyomban a konyhában termett, és ott találta Harryt – tetőtől talpig pudingba öltözve. 

 

[...]  

 

Harry felnézett a levélből és nyelt egyet. 

-- Arról egy szót se szóltál, hogy itthon nem varázsolhatsz – Vernon bácsi szemében gyilkos fény táncolt. – Elfelejtetted említeni... Pedig igazán elmesélhetted volna... 

A bácsi úgy hajolt Harry fölé, mint egy hatalmas, vicsorgó véreb. 

-- Akkor most én mesélek neked valamit: bezárlak... soha többé nem mész vissza abba az iskolába... soha. És ha megpróbálod kivarázsolni magad innen, akkor kicsapnak, kölyök! 

Harry fejében csak úgy cikáztak a gondolatok. Dobbynak megígérte, hogy nem megy sehová... de ha el akarna menni innen, a manó úgysem tudja megakadályozni... igen, akár most is elszökhetne... de mi lenne vele, egyedül? Hova indulna? 

A fiú lehajtott fejjel állt Vernon bácsi előtt, majd lassan ránézett. A tekintete elszánt volt. Hirtelen oldalra vetődött, el a bácsi elől, és feltépte a lépcső alatti gardrób ajtaját. Felkapta a pálcáját, és szembefordult az elhűlt Dursley családdal. Nekik szegezte a varázspálcát. 

-- Tudjátok mit? Már nem érdekel. Nem fogok visszamenni az iskolába. Viszont még egy dolgot meg akarok tenni – mondta, aztán suhintott egyet a pálcával, és Dudley azonnal elkezdett összemenni. Egyre soványabb lett, a végére pedig már Harrynél is kisebb volt. Már nem az a kövér fiú volt, aki régen Harryt bántotta. Csak egy sovány gyerek. Azonnal elkezdett sivítozni, és Petunia néni mögé húzódott – már nem lógott ki kétoldalt hájas teste. 

-- Ennyi volt – mondta Harry – többet nem varázsolok. Nem is megyek vissza az iskolába. Kicsaptak. És örülök neki, mert egyszerű, normális életet akarok élni. Nincs kedvem többé aggódni. Menekülni. Nem lesz több felhajtás. 

A fiú lassan felemelte varázspálcáját, és sóhajtott. 

-- Ha felnőtt leszek, és gyerekeim lesznek, nem kell majd elveszíteniük engem, ahogy nekem az apámat kellett – mondta, és egy gyors mozdulattal kettétörte a pálcáját. – Vége – suttogta, és a még mindig sokkos állapotban lévő Dursleyéket kikerülve felrohant az emeletre. 

Dudley remegve mászott ki édesanyja háta mögül, és a kettétört varázspálca darabjaira mutatott. Kidülledtek a szemei, és a torkából furcsa nyöszörgés hangzott fel. Mire szülei is odanéztek, a pálca már egy darabban volt. Összeforrt. 

Vernon bácsinak szinte a hajvonaláig szaladt dús szemöldöke, aztán nagy levegőt vett, és elordította magát. 

-- HARRY POTTER!!!